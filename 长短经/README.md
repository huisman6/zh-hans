# 序

赵子曰︰匠成舆者，忧人不贵；作箭者，恐人不伤。彼岂有爱憎哉？寔伎业驱之然耳。

是知当代之士、驰骛之曹，书读纵横，则思诸侯之变；艺长奇正，则念风尘之会。此亦向时之论，必然之理矣。

故先师孔子深探其夲、忧其末，遂作《春秋》，大乎王道；制《孝经》，美乎德行。防萌杜渐，预有所抑，斯圣人制作之夲意也。

然作法于理，其弊必乱。若至于乱，将焉救之？是以御世理人，罕闻沿袭。三代不同礼，五霸不同法，非其相反，盖以救弊也。是故国容一致，而忠文之道必殊；圣哲同风，而皇王之名或异：岂非随时设教沿乎此，因物成务牵乎彼？沿乎此者，醇薄继于所遭；牵乎彼者，王霸存于所遇。故古之理者，其政有三：王者之政化之，霸者之政威之，强国之政胁之。各有所施，不可易也。管子曰：“圣人能辅时，不能违时。智者善谋，不如当时。”邹子曰：“政教文质，所以匡救也。当时则用之，过则舍之。”由此观之，当霸者之朝而行王者之化，则悖矣；当强国之世而行霸者之威，则乖矣。若时逢狙诈，正道陵夷，欲宪章先王，广陈德化，是犹待越客以拯溺，白大人以救火，善则善矣，岂所谓通于时变欤？

夫霸者，驳道也。盖白黑杂合，不纯用德焉。期于有成，不问所以；论于大体，不守小节。虽称仁引义不及三王，扶颠定倾，其归一揆。恐儒者溺于所闻，不知王霸殊略，故叙以长短术，以经纶通变者，刱立题目，揔六十有三篇，合为十卷，名曰《长短经》。大旨在乎宁固根蒂，革易时弊，兴亡治乱，具载诸篇，为沿袭之逺图，作经济之至道，非欲矫世夸俗，希声慕名，辄露见闻，逗机来哲。凡厥有位，幸望详焉。


## 备注

《长短经》九卷，〈编修励守谦家藏本。〉唐赵蕤撰。又称为《反经》，与正经《资治通鉴》相对。

孙光宪《北梦琐言》载：蕤，梓州盐亭人，博学韬钤，长于经世。夫妇俱有隐操，不应辟召。《唐书‧艺文志》亦载︰蕤字太宾，梓州人，开元中召之不赴。与光宪所纪略同，惟书名作《长短要术》为少异，盖一书二名也。是书皆谈王伯经权之要，成于开元四年。自序称凡六十三篇，合为十卷。《唐志》与晁公武《读书志》卷数并同，今久无刊本。王士祯《居易录》记徐干学尝得宋椠于临淸，此本前有传是楼一印，又有健庵收藏图书一印，后有干学名印。每卷之末，皆题杭州净戒院新印七字，犹南宋旧刻。盖即士祯所言之本，然仅存九卷。末有洪武丁巳沈新民跋，称其第十卷载阴谋家本阙，今存者六十四篇云云。〈案此跋全剿用晁公武之言，疑书贾伪托。〉是佚其一卷，而反多一篇，与蕤序六十三篇之数不合。然勘验所存，实为篇六十有四。疑蕤序或传写之讹也。第一卷八篇，题曰文上；第三卷四篇，题曰文下；第二卷四篇，则有子目而无总题。以例推之，当脱“文中”二字。第四卷一篇，题曰霸纪上；第五卷一篇，论七雄之事，题曰霸纪中；第六卷一篇，论三国之事，亦无总题。以例推之，当脱“霸纪下”三字。第七卷二篇，题曰权议；第八卷十九篇，题曰杂说；第九卷二十四篇，题曰兵权。其第十卷所谓阴谋者，则今不可考。篇中注文颇详，多引古书，盖即蕤所自作。注首或标以议曰二字，或亦不标，体例不一，亦未详其故也。刘向序《战国策》，称或题曰“长短”。此书辨析事势，其源盖出于纵横家，故以长短为名。虽因时制变，不免为事功之学，而大旨主于实用，非策士诡谲之谋，其言固不悖于儒者。其文格亦颇近荀卿、《申鉴》、刘邵《人物志》，犹有魏晋之遗。唐人著述，世远渐稀，虽佚十分之一，固当全璧视之矣。







