# 兵权

## 出军四一
赵子曰：“《诗》云‘允文允武’，《书》称‘乃武乃文’。”孔子曰：“君子有文事，必有武备。”《传》曰：“天生五材，民并用之，废一不可，谁能去兵？”黄帝与蚩尤战，颛顼与共工争，尧伐欢兜，舜伐有苗，启伐有扈，汤伐有夏，文王伐崇，武王伐纣，汉高有京索之战，光武兴昆阳之师，魏动官渡之军，晋举平吴之役，故《吕氏春秋》曰：“圣王有仁义之兵，而无偃兵。”《淮南子》曰：“以废不义而授有德者也。”是知取威定霸，何莫由斯！自古兵书殆将千计，若不知合变，虽多亦奚以为？故曰：少则得，多则惑，所以举体要而作“兵权”云。

夫兵者，凶器也。战者，危事也。兵战之场，立尸之所，帝王不得已而用之矣。〈凡天有白云如匹布经丑未者，天下多兵，赤者尤甚。或有云如匹布竟天，或有云如胡人行列阵，皆天下多兵。或壬子日四望无云，独见赤云如旌旗，天下兵起。若遍四方者，天下尽兵。或四望无云，独见黑云极天，亦天下兵起，三日内有雨，灾解。或有赤云赫然者，所见之地，兵大起。凡有白云如仙人衣，千万连结，部队相逐，罢而复兴，当有千里兵。或有如人持刀楯，此暴兵气也。或有白云广六丈，东西竟天者，亦兵起也。青者，有大丧也。〉

故曰：救乱诛暴，谓之义兵，兵义者王。敌加于己，不得已而用之，谓之应兵，兵应者胜。争恨小故，不胜愤怒者，谓之忿兵，兵忿者败。利人土地宝货者，谓之贪兵，兵贪者破。恃国之大，矜人之众，欲见威于献，谓之骄兵，兵骄者灭。

〈夫禁暴救乱，曰义兵，可以礼服；恃众以伐，曰强兵，可以谦服；因怒兴师，曰刚兵，可以辞服；弃礼贪利，曰暴兵，可以诈服；国危人疲，举事动众，曰逆兵，可以权服。〉

是知圣人之用兵也，非好乐之，将以诛暴讨乱。夫以义而诛不义，若决江河而溉萤火，临不测之渊而欲堕之，其克之必也。所以必优游恬泊者何？重伤人物。故曰：“远人不服，则修文德以来之。”不以德来，然后命将出师矣。

夫将者，国之辅也，之人司命也。故曰：将不知兵，以其主与敌也；君不择将，以其国与敌也。将既知兵，主既择将，天子居正殿而召之，曰：“社稷安危，一在将军，今某国不臣，愿烦将军应之。使太史卜斋择日，授以釜钺。君入太庙，西面而立，将军北面而立。君亲操钺，持其首，授其柄，曰：“从是以上至天者，将军制之。”乃复操柄，授与刃，曰：“从是以下至渊者，将军制之。”将既受命，拜而报曰：“臣闻：国不可从外理，军不可从中御。二心不可以事君，疑志不可以应敌。臣既受命，专釜钺之威，臣不敢还诸。”乃辞而行，凿凶门而出。故《司马法》曰：“进退唯时，无曰寡人。”孙子曰：“将在军，君命有所不受。”古语曰：“阃以内，寡人制之；阃以外，将军制之。”《汉书》曰：“唯闻将军之命，不闻天子之诏。”

故知合军聚众，在于阃外，受推毂之寄，当秉旄之重。无天于上，无地于下，无敌于前，无君于后，乃可成大业矣。故曰：“将能而君不御者胜”，此之谓也。

## 练士四二
夫王者帅师，必简练英雄，知士高下，因能授职。各取所长，为其股肱羽翼，以成威神，然后万事毕矣。

腹心一人〈主赞谋应卒，揆天消变，总撮计谋，保国全命者也。〉

谋士五人〈主国安危，豫虑未然，谕才能，明赏罚，授官位，决嫌疑，定可否者也。〉

天文三人〈主占星历，候风气，理时日，考符验，校灾异，知天心去就者也。〉

地形三人〈主军行止，形势利害，远近险易，水涸山阻，不失地理者也。〉

兵法九人〈主讲论异同，行事成败，简练兵器，凡军阵所用，刺举非法者也。〉

通粮四人〈主广饮食，密畜积，通粮道，致五谷，令三军不困乏食者也。〉

奋威四人〈主择材士，谕兵马，风驰电击，不失所由，奇仗也。〉

鼓旗三人〈主佐鼓旗、符节、号令，倏忽往来，出入若神。〉

股肱四人〈主出旌杆，任重持难，修沟堑，治壁垒，四转守御者也。〉

通材三人〈主拾遗补过、集会、术数，周流并会，应偶宾客，议论谈语，消患结解。〉

权士三人〈主奇谲殊异，非人所识，行无穷之变也。〉

耳目七人〈主往来听言语，览视四方之事，军中之情伪，日列于前也。〉

爪牙五人〈主扬威武，激厉三军，冒难锐攻，令三军勇猛也。〉

羽翼四人〈主飞名誉，震远近，动移四境，以弱敌心者。〉

游士八人〈主相征祥，候开阖，视敌人为谋者也。〉

术士二人〈主为谲诈，依托鬼神，以惑敌心。〉

法算二人〈主计会三军，领理万物也。〉

方士二人〈主为药，以全伤病也。〉

军中：有大勇、敢死、乐伤者，聚为一卒〈名曰冒刃之士〉。

有勃气、壮勇、暴强者，聚为一卒〈名曰陷阵之士〉。

有学于奇正、长剑、雕弧，接武齐列者，聚为一卒〈名曰锐骑之士〉。

有破格舒钩，强梁多力，能溃破金鼓，绝灭旌旗者，聚为一卒〈名曰勇力之士〉。

有能逾高超远，轻足善走者，聚为一卒〈名曰冠兵之士〉。

有故王臣失势，欲复见其功者，聚为一卒〈名曰死斗之士〉。

有死罪之人，昆弟为其将报仇者，聚为一卒〈名曰死愤之士〉。

有贫穷忿怒，将快其志者，聚为一卒〈名曰必死之士〉。

有故赘婿人虏，欲昭迹扬名者，聚为一卒〈名曰厉顿之士〉。

有辩言巧辞，善毁誉者，聚为一卒〈名曰间谍飞言弱敌之士〉。

有故胥靡免罪之人，欲逃其耻者，聚为一卒〈名曰幸用之士〉。

有材伎过人，能负重行数百里者，聚为一卒〈名曰待令之士〉。

夫卒强将弱，曰弛；吏强卒弱，曰陷；兵无先锋，曰北。必然之数矣。故曰：“兵众孰强？士卒孰练？”“知之者胜，不知之者不胜。”不可忽也。

## 结营四三
太公曰：“出军征战，安器置阵，以六为法。”〈六者，谓六百步，亦可六十步，量人地之宜，置表十二辰也。〉将军自居九天之上〈青龙亦为九天，若行止顾宿，居玉帐下，凡月建前三辰为玉帐，假令正月巳地是也。〉竟一旬，复徙开牙门，常背建向破〈不向太岁太阴〉，不饮死水，不居死地，不居地柱，不居地狱，无休天灶，无当龙首〈死水者，不流水也；死地者，丘墓之间；地柱者，下中之高；地狱者，高中之下；天灶者，谷口也；龙首者，山端也。〉故曰：凡结营安阵，将军居青龙，军鼓居逢星，士卒居明堂，伏兵于太阴，军门居天门，小将居地户，斩断居天狱，治罪居天庭，军粮居天牢，军器居天藏。此谓法天结营，物莫能害者也。

〈假令甲子旬中，子为青龙，丑为逢星，寅为明堂，卯为太阴，辰为天门，巳为地户，午为天狱，未为天庭，申为天牢，酉为天藏。

甲戌旬中，戌为青龙，亥为逢星，子为明堂，丑为太阴，寅为天门，卯为地户，辰为天狱，巳为天庭，午为天牢，未为天藏。

甲申旬中，申为青龙，酉为逢星，戌为明堂，亥为太阴，子为天门，丑为地户，寅为天狱，卯为天庭，辰为天牢，巳为天藏。

甲午旬中，午为青龙，未为逢星，申为明堂，酉为太阴，戌为天门，亥为地户，子为天狱，丑为天庭，寅为天牢，卯为天藏。

甲辰旬中，辰为青龙，巳为逢星，午为明堂，未为太阴，申为天门，酉为地户，戌为天狱，亥为天庭，子为天牢，丑为天藏。

甲寅旬中，寅为青龙，卯为逢星，辰为明堂，巳为太阴，午为天门，未为地户，申为天狱，酉为天庭，戌为天牢，亥为天藏。〉

## 道德四四
夫兵不可出者三：不和于国，不可以出军；不和于军，不可以出阵；不和于阵，不可以出战。故孙子曰：一曰道。道者，令人与上同意者也。故可与之死，可与之生，而人不畏危。〈危，疑也。言主上素有仁施于下，则士能致前赴敌，故与处存亡之难，不畏倾危之败。若晋阳之围，沈灶生蛙，而民无叛疑也。〉

黄石公曰：“军井未达，将不言渴；军幕未办，将不言倦。冬不服裘，夏不操扇，是谓礼将。与之安，与之危，故其众可合而不可离，可用而不可疲。”接之以礼，厉之以辞〈厉士以见危授命之辞也〉，则士死之。是以含蓼问疾，越王霸于诸侯；吮疽恤士，吴起凌于敌国。阳门恸哭，胜三晋之兵；单醪投河，感一军之士。勇者为之斗，智者为之忧。视死若归，计不旋踵者，以其恩养素畜，策谋和同也。故曰：“畜恩不倦，以一取万。”语曰：“积恩不已，天下可使。”此道德之略也。

## 禁令四五
孙子曰：“卒未专亲而罚之，则不服，不服则难用。卒已专亲而罚不行，则不可用矣。故曰：视卒如婴儿，故可与之赴深溪；视卒如爱子，故可与之居死地。厚而不能使，爱而不能令，乱而不知理，譬若骄子，不可用也。”《经》曰：“兵以赏为表，以罚为里。”又曰：“令之以文，〈文，惠也。〉齐之以武，〈武，法。〉是谓必取。”故武侯之军禁有七：〈孙子曰：“无法之悬，无政之令。”《司马法》曰：“见敌作誓，赡功作赏，此盖围急之时，不可格以常制。”其敌国理戎，周旋中野，机要纲目，不得不预领矣。〉一曰轻，二曰慢，三曰盗，四曰欺，五曰背，六曰乱，七曰误，此治军之禁也。

若期会不到，闻鼓不行，乘宽自留，回避务止，初近而后远，唤名而不应，军甲不具，兵器不备，此谓“轻军”。〈有此者，斩之。〉

受令不传，传之不审，以惑吏士。金鼓不闻，旌旗不睹，此谓之“慢军”。〈有此者，斩之。〉

食不廪粮，军不部兵，赋赐不均，阿私所亲，取非其物，借贷不还，夺人头首，以获功名，此谓“盗军”。〈有此者，斩之。〉

若变易姓名，衣服不鲜，金鼓不具，兵刃不磨，器仗不坚，矢不著羽，弓弩无弦，主者吏士，法令不从，此所谓“欺军”。〈有此者，斩之。〉

闻鼓不行，叩金不止，按旗不伏，举旗不起，指麾不随，避前在后，纵发乱行，折兵弩之势，却退不斗。或左或右，扶伤舆死，因托归还，此谓“背军”。〈有此者，斩之。〉

出军行将，士卒争先，纷纷扰扰，军骑相连，咽塞道路，后不得前，呼唤喧哗，无所听闻，失行乱次，兵刃中伤，长将不理，上下纵横，此谓“乱军”。〈有此者，斩之。〉

屯营所止，问其乡里，亲近相随，共食相保，呼召不得，越入他位，干误次第，不可呵止。度营出入，不由门户，不自启白。奸邪所起，知者不告，罪同一等。合人饮食，阿私所受，大言惊语，疑惑吏士，此谓“误军”〈有此者，斩之。〉

斩断之后，万事乃理。所以乡人盗笠，吕蒙先涕而后斩。马逸犯麦，曹公割发而自刑。故太公曰：“刑上极，赏下通。”孙子曰：“法令孰行？赏罚孰明？吾以此知胜。”此之谓也。

## 教战四六
孔子曰：“不教人战，是谓弃之。”故知卒不服习，起居不精，前击后解，与金鼓之音相失，百不当一，此弃之者也。故领三军，教之战者，必有金鼓约令，所以整齐士卒也。

教令操兵起居，旌旗指麾之变。故教使一人学战，教成合之十人。十人学战，教成合之百人。渐至三军之众。

大战之法，为其校阵，各有其道。左校青龙，右校白虎，前校朱雀，后校亥武，中校轩辕。大将之所处，左锋右戟，前楯后弩，中央鼓旗，兴动俱起。闻鼓则进，闻金则止。随其指麾，五阵乃理。

〈夫五阵之法，鼓旗为主。一鼓举青旗，则为曲阵；二鼓举赤旗，则为锐阵；三鼓举黄旗，则为圆阵；四鼓举白旗，则为方阵；五鼓举黑旗，则为直阵。曲阵者，木也；锐阵者，火也；圆阵者，土也；方阵者，金也；直阵者，水也。此五行之阵，展转相生，以为胜负。凡结五阵之法，五五相保，五人为一长，五长为一师，五师为一帅，五帅为一校，五校为一火，五火为一橦，五橦为一军，则事备矣。

夫兵之便，务知节度。短者持旌旗，勇者持金鼓，弱者给粮牧，智者为谋主。乡里相比，五五相保。一鼓正立，二鼓起食，三鼓严办，四鼓就行。间闻听令，然后举旗出兵，随幡所至也。〉

故曰：治众如治寡，分数是也；〈部曲为分，什五为数。〉斗众如斗少，形名是也。〈旌旗曰形，金鼓曰名。〉言不相闻，故为鼓铎；视不相见，故为旌旗。

夫金鼓旌旗，所以一人耳目也。〈夜战多火鼓，昼战多旌旗。所以变人耳目。〉是知鼓鼙金铎，所以威耳；旌旗麾章，所以威目；禁令刑罚，所以威心。耳威于声，不可不清；目威于色，不可不明；心威于罚，不可不严。三者不立，虽胜必败。故曰：“将之所麾，莫不从移；将之所指，莫不前死。”纷纷纭纭，斗乱而不可乱；混混沌沌，形圆而不可败，此用众之法也。

卒服习矣，器用利矣，将军乃秉旄麾众而誓之。〈有虞氏诫于国，夏后氏誓于军，殷誓于军门之外。周将交刃而誓之，所誓不同，吾从周，誓之曰：“呜呼！溥天之下，莫非王土；率土之滨，莫非王臣。今某国威侮五行，怠弃三正，俾我有众，龚行天讨。用命者，赏不逾时；逗挠者，诛不迁列。死生富贵，在此一举。嗟尔庶士，各勉乃心也。〉于是气厉青云，虽赴汤蹈火，可也。此教战之法也。

## 天时四七
孙子曰：“二曰天时。天时者，阴阳、寒暑，时节制也。”《司马法》曰：“冬夏不兴师，所以兼爱吾人也。”太公曰：“天文三人，主占风气，知天心去就。”故《经》曰：“能知三生，临刃勿惊，从孤击虚，一女当五丈夫。”故行军必背太阴、向太阳，察五纬之光芒，观二曜之薄蚀，必当以太白为主，辰星为候。合宿，有必斗之期；格出，明不战之势。避以日耗，背以月刑。以王击囚，以生击死，是知用天之道，顺天行诛，非一日也。

若细雨沐军，临机必有捷；回风相触，道还而无功。云类群羊，必走之道；气如惊鹿，必败之势。黑云出垒，赤气临军，六穷起风，三刑起雾，此皆见师之出而不见其入也。若烟非烟，此庆云也；若星非星，此归邪也；若雾非雾，此泣军也；若雷非雷，此天鼓也。庆云开，有德；归邪，有降人；泣军，多杀将；天鼓，多败军。是知风云之占，岁月之候，其来久矣。

故古者初立将，始出门首建牙之时，必观风云之气。

〈诸谋立武事，征伐四方，兴兵动众，忌大风雷雨，阴不见日。辰午酉亥，自刑之日。夫牙旗者，将军之精。凡竖牙旗，必以制日。制日者，谓上克下也。初立牙门，祃之曰：“两仪有正，四海有王，宝命在天，世德弥光。蕞尔凶狡，敢谋乱常，天子命我，秉钺专征。爰整其旅，讨兹不庭。夫天道助顺，神祗害口，使凶丑时歼，方隅聿清。兵不血刃，凯归上京。神气增辉，永观厥成。实正直之赖，凡乃神之灵，急急如律令。”凡气初出如甑上气，勃勃上升，气积为雾，雾为阴，阴气结为虹霓，晕珥之属。凡气不积不结，散漫一方，不能为灾。必和杂杀气，森森然疾起，乃可。论占，常以平旦、下晡、日出没时候之，期内有风雨，灾不成也。〉若风不旁勃，旌旗晕晕，顺风而扬举，或向敌终日，军行有功，胜候也。

〈凡军上气如山堤上林木，不可与战；在吾军大胜。或如火光，亦大胜。或敌上白气粉拂如楼，缘以赤气者，兵劲不可击；在吾军必大胜。或敌上气黄白厚润而重者，勿与战。或有云广如三匹帛，前后大军行好。遥望军上云如斗鸡，赤白相随，在气中得天助，不可击。两军相当，上有气如蛇，举头向敌者，战必胜。凡军营上有五色气，上与天连，此应天之军，不可击。有赤黄气干天，亦不可攻。或有云如日月，而赤气绕之，如日晕状，有光者，所见之地大胜，不可攻。敌上气如口状，其军不可攻。此皆胜气也〉。

若逆风来应，气旁勃，牙扛折，阴不见日，旌幡激扬，败候也。

## 地形四八
孙子曰：“三曰地利。地利者，远近、险易、广狭、生死也。故不知山林、险阻、沮泽之形者，不能行军；不用乡导，不能得地利。故用兵：有散地、有轻地、有争地、有交地、有衢地、有重地、有汜地、有围地、有死地〈九地之名〉。

诸侯自战其地，为散地，〈战其境内之地，士卒意不专，有自溃之心也。故《经》曰：“散地，吾将一其志也”〉。

入人之地而不深者，为轻地，〈入人之地未深，士卒意尚未专，而轻走也。故《经》曰：“轻地，吾将使之属也”〉。

我得则利，彼得亦利者，为争地，〈可以少胜众、弱胜强，谓山水厄口、有险固之利，两敌所争。故《经》曰：“争地，吾将趣其后也”〉。

我可以往，彼可以来，为交地，〈道上相交错，平地有数道，往来交通，无可绝也，故《经》曰：“交地，吾将固其结也”〉。

诸侯之地三属，〈我与敌相对，而旁有他国也。〉先至而得天下之众者，为衢地，〈先至其地，可交结诸侯之众为助也。故《经》曰：“衢地，我将谨其守也”〉。

入人难返之地深，背城邑多者，为重地，〈远去己城廓，深入敌地，专心意，故谓之重地。故《经》曰：“重地，吾将继其食也”〉。

行出林、险阻、沮泽，凡难行之道者，为汜地，〈汜，浸洳之地。故《经》曰：“汜地，吾将进其途也〉。

所由入者隘，所以归者迂，彼寡可以击吾众者，为围地，〈所欲从入厄险，欲归道远也，持久则粮乏，故敌可以少击吾众者。故《经》曰：“围地，吾将塞其阙也”〉。

疾战则存，不疾则亡者，为死地，〈前有高山，后有大水，进则不得，退复有碍，又粮乏绝，故为死地。在死地者，当及士卒尚饱，强志殊死，故可以俱死。故《经》曰：“死地，吾将示之以不活也”〉。

是故，散地则无战，〈士卒顾家，不可以战。〉轻地则无止〈入敌地浅，士意尚未坚，不可以遇敌，自当坚其心也。〉，争地则无攻，〈三道攻，当先主地利也，先得其地者，不可攻也。〉，交地则无绝，〈相及属也。交地者，俱可进退，不以兵绝也。〉，衢地则合交〈佐诸侯也，当交结于诸侯。〉，重地则掠〈蓄粮食也。入深，士卒坚固，则可掠取财物。〉汜地则行，〈不可止也〉，围地则谋〈击其谋也。则当权谋奇谲，可以免难。〉死地则战。〈殊死战也。未战先励之曰：“无虑愚戆，用军不明，乃随围厄之地，益士大夫之忧也，皆将之罪也。今日之事，在此一举。若不用力，身当膏野草，为虫兽食，妻子无所求索；克则身荣，赏禄在焉，可不勉哉。〉”

又有六地：有通，有挂，有支，有隘，有险，有远。〈六地名也〉。我可以往，彼可以来，曰通〈谓俱在平陵，往来通利也。〉居通地，先处其高阳，利粮道，以战则利〈宁致人，无致于人。已先处高地，分为屯守于归来之路，不使敌绝已粮道也。〉

可以往，难以反，曰挂。〈挂，相挂牵也。〉挂形曰：敌无备，出而胜之；敌有备，出而不胜，难以反，不利。〈敌无备而出攻之，胜可也；有备，不得胜之，则难还反也。〉

我出而不利，彼出而不利，曰支。〈支，久也。俱不便久相持也。〉支形曰：敌虽利我，我无出，引而去也，令敌半出而击之，利。〈利我者，佯背我去，无出逐，待其引而击之，可败也。〉

隘形曰：我先居之，必盈之而待敌。〈盈，满也。以兵阵满院形名，使敌不得进退。〉若敌先居之，盈而勿从也，不盈而从之。〈隘形者，两山之间通谷也。敌怒，势不饶我也。居之，必前齐厄口阵，而守之以奇也。敌即先居此地齐口阵，勿从也。即半隘阵者，从而与敌，其此利也。〉

险形曰：我先居之，必居高阳以待敌。〈居高阳之地，以待敌人。敌人从其下阴来，击之，胜也。〉；若敌先居，则引而去之，勿从也〈地险，先不可致于人也。〉

夫远形，钩势，难以挑战，而不利。〈挑，近敌也。远形，去国远也。地钩等，无独便利，先挑之战，不利。〉

凡此六者，地之道也。皆将之至任，不可不察。

故曰：深草蓊秽者，所以遁逃也；深谷阻险者，所以止御车骑也；隘塞山林者，所以少击众也。〈众少可以夜击敌也〉；沛泽杳冥者，所以匿其形也。

丈五之沟，渐车之水〈渐，浸也。音子廉反。〉，山林石径，泾川丘阜。〈泾川，常流之川。〉草木所在，此步兵之地，车骑二不当一。

丘陵漫衍相属。〈漫衍，犹联延也；属，续也，音之欲反。〉平原广野，此车骑之地，步兵十不当一。

平原相远。〈远，离也。〉，仰高临下，此弓弩之地，短兵十不当一。两阵相近，平地浅草，可前可后，此长戟之地，剑楯三不当一。

雚苇竹箫。〈箫，蒿也。〉草木蒙笼，林叶茂接，此矛铤之地，长戟二不当一。

曲道相伏，险扼相簿，此剑楯之地，弓弩三不当一。

故曰：“地形者，兵之助。”又曰：“用兵之道，地利为宝。”赵奢趋山，秦师所以覆败；韩信背水，汉兵由是克胜。此用地利之略也。

## 水火四九
《经》曰：“以水佐攻者强，以火佐攻者明。”是知水火者，兵之助也。

故火攻有五：一曰火人〈敌旁近草，因风烧之。〉，二曰火积〈烧其积蓄〉，三曰火辎〈烧其缁重〉，四曰火库〈当使间人之敌营，烧其兵库。〉，五曰火燧〈燧，堕也。以火堕敌人营中也。火头之法，以铁盈火，著箭头，强弩射敌之营中，烧绝粮道也。〉

行火必有因〈因奸人也〉，烟火素具。发火有时，起火有日。时者，天之燥也；日者，宿在箕、壁、参、轸也，凡此四宿者，风起之日也。

〈萧世诚云：“春丙丁、夏戊己、秋壬癸、冬甲乙，此日有疾风猛雨也。居勘太乙，中有飞鸟十精，如风雨期，五子元运式，各候其时，可用火。”故曰：“以火佐攻者明。”

何以言之？昔扬[王延]与桂阳贼相会，[王延]以皮作大排囊，以石灰内囊中，置车上，作火燧，系马尾，因从上风，鼓排囊吹灰，群贼眯目，因烧马尾，奔突贼阵，众贼奔溃，此用火之势也。殷浩北伐，长史江逌取数百鸡，以长绳连之，脚皆系火。一时驱放，群鸡飞散羌营，营皆燃，因击之，姚襄退走，此用火之势。李陵在大泽草中，虏从上风纵火，陵从下风纵火，以此火解火势也。吾闻敌烧门，恐火灭门开，当更积薪助火，使火势不灭，亦解火之法也〉。

太公曰：“强弩长兵，所以逾水战。”孙子曰：“水可以绝。”谓灌城也。又曰：“绝水，必远水〈引敌使渡也〉。客绝水而来，迎之于水内，令敌半渡而击之，利。欲战，无附于水而迎客也，谓处水上之军。”故曰：“以水佐攻者强。”

何以言之？昔韩信定临淄、走齐王田广，楚使龙且来救齐。齐王广、龙且并并，与信合战〈人或说龙且曰：“汉兵远斗穷战，其锋不可当，齐楚自居其地战，兵易败散。不如深壁，令齐王使其信臣，招所亡城，城闻其王在，楚来救，必反汉。汉兵二千里客居，齐城皆反之，其势无所得食，可无战而降也。”龙且曰：“吾平生知韩信为人，易与耳。且夫不战而降之，吾何功？”遂战，败。吾闻：“古之所谓善战者胜，易胜者败。善者之胜也，无知名，无勇功。故其战胜不武，不武者，其所错胜，胜已败者也。”龙且不用客之计，欲求赫赫之功，昧矣。〉夹潍〈音唯〉水阵，韩信乃夜令人为万馀囊，盛沙壅水上流，引军半渡，击龙且，佯不胜，还走。龙且果喜曰：“固知信怯也。”乘追信渡水，信使决壅囊，水大至。龙且军太半不得渡，即急击之，杀龙且。龙且水军东散走。此反半渡之势。

〈吾闻兵法：绝水，必远水。令敌半渡而击之，利。韩信半渡，军佯入害地，令龙且击之，然后决壅水。此所谓：“杂于利而务可伸，杂于害而患可解也。”皆反兵而用兵法。微哉！微哉！〉

卢绾佐彭越攻，下梁地十馀城。项羽闻之，谓其大司马曹咎曰：“谨守城皋，即汉挑战，慎勿与战。”汉果挑楚军，楚军不出，使人辱之〈孙子曰：“廉洁，可辱也。”〉大司马怒，渡汜水〈音凡〉。卒半渡，汉击，大破之。此欲战无附于水势也。

故知水火之变，可以制胜，其来久矣。秦人毒泾上流，晋军多死；荆王烧楚积聚，项氏以擒；曹公决泗于下邳，吕布就戮；黄盖火攻于赤壁，魏祖奔衄。此将之至任，盖军中尤急者矣，不可不察。

## 五间五十
《周礼》曰：“巡国传谍者，反间也。”吕望云：“间，构飞言，聚为一卒。”是知用间之道，非一日也。〈凡有白气群行，徘徊结阵来者，为他国人来欲图，人不可应，视其所往，随而击之，可得也。或有黑气临我军上，如车轮行，敌人深入，谋乱吾国臣。或有黑气游行，中含五色，临我军上，敌必谋合诸侯而伐吾国，诸侯反谋军，军自败。或有黑气如幢，出于营中，上黑下黄，敌欲来求战。无诚实，言信相反，九日内必觉，备之，吉。或日月阴沉，无光不雨，或十日昼夜不见日月，名曰“蒙”，臣谋主。故曰：久阴不雨，臣谋主也。〉

故间有五间：有因间，有内间，有反间，有生间，有死间。五间俱起，莫知其道。因间者，因其乡人而用之者也〈言敌乡邑之人，知敌表里虚实，可使伺候听察，通辞致言。故曰：因之用，赏禄为先也。〉

内间者，因其官人而用之者也〈因其在官失职者，若刑诛之子孙与受罚之家也。因其有隙，就而用之。〉

反间者，因敌间而用之者也〈曹公曰：“敌使间来视我，我知之。因厚赂重许，反使为我间，故曰反间。”萧世诚曰：“言敌使人来候我，我佯不知而示以虚事，前却期会，使归相语，故曰反间也。〉

生间者，反报者也〈择己有贤才智谋，能自开通于敌之亲贵，察其动静，知其事计所为，已知其实，还报，故曰生间也。〉

死者间，为诳事于外，令吾间知之，而待于敌间者也。〈作诈诳之事于外，佯漏泄之。使吾间知之。吾间至敌中，为敌所得，必以诳事输敌，敌从而备之，吾所行不然也，间则死矣。又，一云：敌间来在营，间我诳事而持归，然皆非吾所图也。二间皆不能知幽隐，故曰死间。萧世诚云：“所获敌人及己军士有重罪系者，故为免，相敕勿泄，佯不秘密，令拘者窃闻之。因缓之，使亡，亡必归敌，以所闻告之，敌必信焉，往必不间。故曰死间者也。〉

昔汉西域都护班超，初为将兵长史，悉发诸国步骑二万五千击莎车，莎车求救龟兹。龟兹王遣左将军发温宿、姑墨、尉头，合五万人助之。超召曲及于阗疏勒王议曰：“兵少不敌，计莫如各解散去。于阗从此东，长史亦从此西归。夜半闻鼓声便发。”众皆以为然。乃阴缓擒得生口，生口归，以超言告龟兹。龟兹闻之，喜，使左将军将万骑于西界遮超，温宿王将八千骑于东界遮于阗王。人定后，超密令诸司马，勒兵励士。至鸡鸣，驰赴莎车军营，掩覆之，胡皆惊走，斩首五千级，莎车遂降。

又，耿弇讨张步，步闻之，乃使其大将费邑军历下，又分兵屯祝阿，别于太山钟城列营数十以待弇〈昔刘备东下与孙权交战，魏文帝闻刘备树栅连营七百馀里，谓群臣曰：“备不晓兵权，岂有七百里营可以拒敌者乎？包原隰险阻而为军者，为敌所擒，此兵忌也。”后七日，权破备书到。今张步列营数十，缓急不能相救。又一军溃，则众心难固。此黥布所以走荆王也。步非计也，败其宜也。〉弇渡河，先击祝阿，拔之，故开围一角，令其众得奔钟城。钟城人闻祝阿已溃，大惧，遂空壁亡去〈孙子曰：“三军可夺气，将军可夺心。”耿弇开祝阿之围，令其众奔钟城，以震怖之，亦夺气、夺心计也。妙矣夫。〉

费邑分遣其弟敢守巨里，弇进兵，先胁巨里，多伐树木，扬言填塞坑堑。数日有降者，言邑闻弇欲攻巨里，谋来救之。弇乃严令军中趣治攻具，后三日当悉攻巨里。阴缓生口，令得亡归，归者以弇期告邑。邑至果自将来救之，弇喜谓诸将曰：“吾所修攻具者，欲诱致邑耳。今来，适吾所求也。”即分三千人守巨里，自引精兵止岗阪，乘高合战，大破之，临阵斩邑〈或问孙子曰：“敌众而整，将来，待之若何？”曰：“先夺其所爱，则听矣。”又曰：“善战者，致人而不致于人。”弇扬言攻巨里也，亦夺其所爱，令自致之计也。〉此用因间之势也。

晋时，益州牧罗尚遣隗伯攻李雄于郫城，迭有胜负。雄乃募武都人朴泰，鞭之见血，使谲罗尚，欲为内应，以火为期。尚信之，悉出精兵，遣隗伯等率领从泰。李雄先使李骧于道设伏，泰以长梯倚城而举火，伯军见火起，皆争缘梯。泰又以绳汲上尚军百馀人，皆斩之。雄因放兵，内外击之，大破尚军。此用内间之势也。

郑武公欲伐胡，先以其子妻胡。因问群臣曰：“我欲用兵，谁可伐者？”大夫关期思曰：“胡可伐。”武公怒而戮之曰：“胡，兄弟之国。子言伐之，何也？”胡君闻之，以郑为亲己而不备郑。郑袭胡，取之〈汉使郦生说齐王田广，广罢兵，与郦生纵酒。汉将韩信因其无备，袭齐，破之。田广烹郦生，郦生偶成韩信死间。唐李靖伐匈奴，以唐俭先和亲，而己以兵乘其不备，破之。此李靖以唐俭为死间也。〉此用死间之势也。

陈平以金纵反间于楚军，间范增，楚王疑之。此用反间者也。〈事具〈霸纪〉。〉

故知：三军之亲莫亲于间，赏莫厚于间，事莫密于间。非圣智莫能用间，非密微莫能得间之实。此三军之要，唯贤将之所留意也。

## 将体五一
《万机论》曰：“虽有百万之师，临时吞敌，在将也。”吴子曰：“凡人之论将，恒观之于勇。勇之于将，乃万分之一耳。”故《六韬》曰：“将不仁，则三军不亲；将不勇，则三军不为动。”孙子曰：“将者，勇、智、仁、信、必也。”勇，则不可犯；智，则不可乱；仁，则爱人；信，则不欺人；必，则无二心。此所谓“五才”者也。

三军之众，百万之师，张设轻重，在于一人，谓之气机。道狭路险，名山大塞，十人所守，千人不过，是谓地机。善行间谍，分散其众，使君臣相怨，是谓事机。车坚舟利，士马闲习，是谓力机。此所谓“四机”者也。

夫将可乐而不可忧，谋可深而不可疑。将忧则内疑〈将有忧色，则内外相疑。故曰不相信也。〉，谋疑则敌国奋〈多疑则计乱，乱则令敌国奋威。〉以此征伐，则可致乱。

故将，能清，能静〈廉财曰清，不扰曰静。老子曰：“重为轻根，静为躁君也。”〉，能平，能整，能受谏，能听讼，能纳人〈受贤于群英之中，若越纳范蠡、齐纳宁戚之类也。〉，能采善言，能知国俗，能图山川，能栽厄难〈险、难、厄，皆悉明之。〉，能制军权。

危者安之，惧者欢之，叛者还之〈将有不合去者，慰诱还之，若萧何追韩信。〉，冤者原之，诉者察之，卑者贵之〈士卒若卑贱者，贵之。昔吴起下与士卒同衣食是也。〉，强者抑之，敌者残之〈卑中有贱，而敌贵者，乱上下之礼，残杀之。〉，贪者丰之〈悬赏以丰其心，所以使贪。〉，欲者使之〈临敌将战，有欲立功名，有欲利敌人者，皆许而使之，所谓使勇使贪。〉，畏者隐之〈士卒有所畏惧者，隐蔽于后，勿使为军锋，军败由锋怯。〉，谋者近之，谗者覆之〈有谗斗者，覆信之。〉，毁者复之〈官职有毁废者，则修而复之。〉，反者废之，横者挫之，服者活之〈首服罪者，活之。〉，降者说之〈说，舍。〉

获城者割之〈赏功臣也〉，获地者裂之〈赐功荣者〉，获国者守之〈得其国，必封贤以守之。昔吴伐越，得而不守，所以终败也。〉获厄塞之，获难屯之，获财散之。

敌动伺之，敌强下之〈敌阵强则下之，勿与战。若齐师伐鲁，鼓之，曹刿不动。三鼓，破齐，下之。〉，敌凌假之〈敌之威势凌吾而来，宜持重以待之，勿与战。楚凌汉，求战一决，汉祖知弱，不许之，是也。〉，敌暴安之〈敌人为暴虐之行，则安之劝之，所以怒我众也。昔燕伐齐田单，不下，燕师掘齐人冢墓，田单安劝之。〉，敌悖义之〈敌为悖乱之事，则随有义以待之，彼悖我义，故克之。〉，敌睦携之，顺举挫之〈举顺以挫逆也〉，因势破之，放言过之〈放过恶言，以诬诈敌人，以怒己众也。〉，四网罗之。此为将之道也。

故将拒谏，则英雄散；策不纵，则谋士叛；善恶同，则功臣倦〈赏罚不明，善恶无异，则有功之臣皆懈倦也。〉将专己，则下归咎〈专己自任，不与下谋，众皆归罪于将而责之。〉；将自臧，则下少功〈臧，善也。将自伐勋，忘下自用者，故曰少功也。〉；将受谗，则下有离心；将贪财，则奸不禁〈上贪，则下盗也。〉；将内顾，则士卒淫〈内顾，思妻妾也。〉将有一，则众不服；有二，则军无试〈试，法也。〉；有三，则军乖背；有四，则祸及国。

《军志》曰：将谋欲密，士众欲一〈将众如一体也〉，攻敌欲疾。将谋密，则奸心闭；士众一，则群心结〈结如一也〉；攻敌疾，则诈不及设。军有此三者，则计不夺。将谋泄，则军无势；以外窥内，则祸不制〈窥，见也。谋泄，则外见己情之虚实，其祸不可制也。〉；财入营，则众奸会〈凡为军，使外人以财货入营内，则奸谋奄集其中心。〉将有此三者，军必败。

将无虑，则谋士去〈将无虑，不能从谋，故去之。〉；将无勇，则吏士恐〈将怯，则下无所恃，故恐也。〉；将迁怒，则军士惧。虑也，谋也，将之所重；勇也，怒也，将之所用。故曰：必死，可杀也；必生，可虏也；忿速，可侮也；廉洁，可辱也；爱人，可烦也。此五者，将军之过，用兵之灾。

故凡战之要，先占其将而察其才。因刑用权，则不劳而功兴也。其将愚而信人，可谋而诈；贪而忽名，可货而赂；轻变，可劳而困；上富而骄，下贫而桀，可离而间；将怠士懈，可潜而袭。智而心缓者，可迫也；勇而轻死者，可暴也；急而心速者，可诱也；贪而喜利者，可袭也、可遗也。仁而不忍于人者，可劳也；信而喜信于人者，可诳也；廉洁而不爱人者，可侮也；刚毅而自用者，可事也；懦心喜用于人者，可使人欺也。此皆用兵之要，为将之略也。

## 料敌五二
夫两国治戎，交和而舍，不以冥冥决事，必先探于敌情。故孙子曰：“胜兵先胜而后战。”又曰：“策之而知得失之计，候之而知动静之理。”因形而作胜于众，用兵之要也。

若欲先知敌将，当令贱而勇者，将轻锐以当之。观敌之来，一起一坐，其政以理。其追北，佯为不及；其见利，佯为不知。如此者，将必有智，勿与轻战〈凡敌上气黄白润泽者，将有威德。或军上气发，渐渐如云，变作山形，将有深谋。或敌有气外黑中赤在前者，将精悍，皆不可击。凡气上与天连，军中将贤良。凡气如龙如虎在杀中，或如火烟之形，或如火光之状，或如山林，或如尘埃，头大而卑，或气紫黑，如门上楼，或如白粉沸，皆猛将之气也。〉若其众欢旗乱，其卒自止自行，其兵或纵或横。其追北恐不及，见利恐不得。如此者，将必无谋，虽众可获〈凡敌上气清而疏散者，将怯弱。前大而后小，将性不明也。〉

故曰：敌近而静者，恃其险也；敌远而挑人者，欲人之进也；众树动者，来也；众草多障者，疑也〈稠草中多障蔽者，必逃去，恐吾追及，多作障蔽，使我疑其间有伏兵也。〉；鸟起者，伏也〈凡军上气浑浑圆长，赤气在其中，或有气如赤杵在黑云中，皆下有伏兵。或两军相当，有赤气在军前后左右者，有伏兵，随气所在防之。或有云绞绞绵绵，此以车骑为伏兵。或云如布席之状，此以步卒为伏兵。或有云如山岳在外，为伏兵，不可不审察也。〉；禽骇者，覆也；尘卑而广者，徒来也；散而条远者，薪来也；少而往来者，营军也〈少，尘少也。〉

辞卑而益备者，进也〈敌增备也〉；辞强而进驱者，退也。无约而请和者，谋也；半进半退者，诱也；杖而立者，饥也；汲而先饮者，渴也；见利不进者，劳也；鸟集者，虚也；夜呼者，恐也；军扰者，将不重也；旗动者，乱也；吏怒者，倦也；粟马食肉，军无悬[水垂]〈音唾。一簟之食也。〉，不及其舍者，穷寇也；淳淳翕翕，徐言入人者，失其众也〈此将失其众之意也〉；数赏者，害也；数罚者，困也；数顾者，失其群也；来委谢者，欲休息也。兵怒而相近，久而不合，又不相去，必谨察之。

敌来新到，行阵未定，可击也。阵虽定，人马未食，可击也。涉长道，后行未息，可击也。行阪涉险，半隐半出，可击也。涉水半渡，可击也。险道狭路，可击也。旌旗乱动，可击也。阵数动移，可击也。人马数顾，可击也。凡见此者，击之而勿疑。

然兵者，诡道也。能而示之不能，用而示之不用。故匈奴示弱，汉祖有平城之围；石勒藏锋，王浚有幽州之陷。即其效也，可不慎哉！

## 势略五三
孙子曰：“勇怯，势也；强弱，形也。”又曰：“水之弱，至于漂石者，势也。”何以明之？

昔曹公征张鲁，定汉中，刘晔说曰：“明公以步卒五千，讨诛董卓，北破袁绍，南征刘表。九州百郡，十并其八，威震天下，势慑海外。今举汉中，蜀人望风，破胆失守，推此而前，蜀可传檄而定也。刘备，人杰也，有智而迟，得蜀日浅，蜀人未附。今破汉中，蜀人震恐，其势自倾。以公之神明，因其倾而压之〈乌甲反〉，无不克也。若小缓之，诸葛亮明于理而为相，关羽、张飞勇冠三军而为将，蜀人既定，据险守要，则不可犯也。今不取，必为后忧。”曹公不从。居七日，蜀降者说：“蜀中一日数十惊，备斩之而不能禁也。”曹公延问晔曰：“今尚可击否？”晔曰：“今已小定，未可击也。”

又，太祖征吕布，至下邳。布败，固守城，攻不拔，太祖欲还，荀攸曰：“吕布，勇而无谋。今三军皆北，其锐气衰。三军以将为主，主衰则军无奋意。夫陈宫有智而迟，今及布气之未复，宫谋之未定，进急攻之，布可收也。”乃引沂泗灌城，城溃，生擒布。以此观之，当是时，虽诸葛之智，陈宫之谋，吕布之勇，关张之劲，无所用矣。此谓“勇怯，势也。强弱，形也。”

故兵有三势〈夫兵有三势：一曰气势，二曰地势，三曰因势。若将勇轻敌，士卒乐战，三军之众，志励青云，气等飘风，声如雷霆，此所谓气势也。若关山狭路，大阜深涧，龙蛇蟠磴，羊肠狗门，一夫守险，千人不过，此所谓地势也。若因敌怠役饥渴，风波惊扰，将吏纵横，前营未舍，后营夹涉，所谓因势者也。〉，善战者，恒求之于势。势之来也，食其缓颊，下齐七十馀城；谢石渡淝，摧秦百万之众。势之去也，项羽有拔山之力，空泣虞姬；田横有负海之强，终然刎颈。

故曰：战胜之威，人百其倍；败兵之卒，没世不复〈永挫折也。言人气伤，虽有百万之众，无益于用也。〉故“水之弱，至于漂石”，此势略之要也。

## 攻心五四
孙子曰：“攻心为上，攻城为下。”何以明之？

战国时有说齐王曰：“凡伐国之道：攻心为上，攻城为下；心胜为上，兵胜为下。是故，圣人之伐国攻敌也，务在先服其心。何谓攻其心？绝其所恃，是谓攻其心也。今秦之所恃为心者，燕、赵也，当收燕、赵之权。今说燕、赵之君，勿虚言空辞，必将以实利，以回其心，所谓攻其心者也。”

沛公西入武关，欲以二万人击秦峣，〈音尧〉，关下军。张良曰：“秦兵尚强，未可轻也。臣闻：其将屠子贾竖易动以利。愿沛公且留壁，使人先行，为五万人具食，益张旗帜诸山之上，为疑兵。”令郦食其持重宝啖秦将，〈贪而忽名，可货以赂。〉秦等果欲连和，俱西袭咸阳，沛公欲听之。良曰：“此独其将欲叛，士卒恐不从。不从，必危，不如因其懈击之。”沛公乃引兵击秦军，大破之。〈诸葛亮擒孟获，七纵七擒之，南方终亮之世，不敢背叛。又，四面楚歌而项羽走，刘琨吹葭胡人散。攻心之计，非一途也。〉

## 伐交五五
孙子曰：“善用兵者，使交不得合。”何以明之？

昔楚莫敖将盟贰、轸，〈贰、轸，二国名也。〉郧人军于蒲骚，将以随、绞、州、蓼伐楚师，莫敖患之。斗廉曰：“郧人军于其郊，必不诫，且日虞四邑之至。〈虞，度也。四邑：随、绞、州、蓼也。〉君次于郊郢，以御四邑。我以锐师宵加于郧，郧有虚心而恃其城，莫有斗志。若败郧师，四邑必离。”莫敖从之，遂败郧师于蒲骚。

汉宣帝时，先零与罕开羌解仇，合党为寇。帝命赵充国先诛罕开，充国守便宜，不从，上书曰：“先零羌虏，欲为背叛，故与罕开解仇，然其私心不能忘，恐汉兵至而罕开背之也。臣愚以为，其计常欲赴罕开之急，以坚其约。先击罕羌，先零必助之。今虏马肥、粮方饶，击之，恐不能伤害，适使先零得施德于罕羌也，坚其约，合其党，虏交坚党合，诛之用力数倍，臣恐国家忧累，由此十数年，不一二岁而已。先诛先零，则罕开之属，不烦兵服矣。”帝从之，果如策。

魏太祖初伐关中，贼每一部到，太祖辄喜。贼破之后，诸将问其故。太祖曰：“关中道远，若各依险阻，征之不一二年，不可定也。皆来集，众虽多，莫能相服，军无适主，一举可灭，为攻差易，我是以喜。”语曰：连鸡不俱栖，可离而解。曹公得之矣。此伐交者也。

## 格形五六
孙子曰：“安能动之。”又曰：“攻其所必趋。”何以明之？

昔楚子围宋，宋公使如晋告急。晋狐偃曰：“楚始得曹，而新婚于卫，若伐曹、卫，楚必救之，则齐、宋免矣。”〈前年，楚戍谷以逼齐。〉果如其计。

魏伐赵，赵急请救于齐。齐威王以田忌为将，以孙膑为师，居辎车中为计谋。田忌欲引兵之赵，孙子曰：“夫解杂乱纷纠者，不控拳；救斗者，不搏戟。批亢捣虚，形格势禁，则自为解耳。今梁赵相攻，轻兵锐卒必竭于外，老弱疲于内。君不若引兵疾走大梁，据其街路，冲其方虚，彼必释赵而自救，是我一举解赵之围，而收弊于魏也。”田忌从之，魏果去邯郸。

又，曹操为东郡太守，〈东郡，今魏州是。〉治东武阳，军顿丘。黑山，〈黑山，今卫州界也。〉贼于毒等攻东武阳，太祖欲引兵西入山，攻毒本屯，诸将皆以为当还自救，曹操曰：“昔孙膑救赵而攻魏，耿弇欲走西安攻临淄。使贼闻我西而还，则武阳自解。不还，我能破虏家，虏不能拔武阳，必矣。”乃行，毒闻之，果弃武阳还，曹操要击，大破之。

初，关羽围樊襄阳，曹操以汉帝在许，近贼，欲徙都。司马宣王及蒋济说曹操曰：“刘备、孙权，外亲内疏。关羽得志，权必不愿也。可遣人劝蹑其后，许割江南以封权，则樊围自解。”曹操从之，羽遂见擒。

此言攻其所爱，则动矣。是以善战者，无知名，无勇功。不争白刃之前，不备已失之后。此之谓矣。

## 蛇势五七
语曰：“投兵散地，则六亲不能相保；同舟而济，胡越何患乎异心。”孙子曰：“善用兵者，譬如率然。”何以明之？

汉宣帝时，先零为寇，帝命赵充国征之。引兵至先零所在，虏久屯聚，解弛，望见大军，弃车重，欲渡湟水，道厄狭，充国徐行驱之。或曰：“逐利行速。”充国曰：“此穷寇，不可追也。缓之，则走不顾；急之，则还致死。”诸将校皆曰：“善。”虏果赴水，溺死者数百，于是破之。

袁尚既败，遂奔辽东，众有数千。初，辽东太守公孙康恃远不服，曹公既破乌丸，或说公：“遂征之，尚兄弟可擒也。”公曰：“吾方使康斩送尚、熙首，不烦兵矣。”公引兵还。康果斩送尚、熙，传其首。诸将或问曰：“公还而康斩尚、熙，何也？”公曰：“彼素畏尚、熙，其急之，则并力；缓之，则自相图，其势然也。”

曹公征张绣，荀攸曰：“绣与刘表相恃为强，然锈以游军仰食于表，表不能供也，其势必离。不如缓军以待之，可诱而致也。若急之，则必相救。”曹操不从，进至穰，与绣战。表果救之，军不利矣。

故孙子曰：“善用兵者，譬如率然；率然者，常山之蛇。击其头则尾至，击其尾则首至，击其中则首尾俱至。”或曰：“敢问可使如率然乎？”孙子曰：“可矣。夫吴人之与越人相恶，当其同舟而济，则相救如左右手。是故，放马埋轮，不足恃也；齐勇若一，政之道也。”此之谓矣。

## 先胜五八
孙子曰：“善用兵者，先为不可胜，以待敌之可胜。”何以明之？

梁州贼王国围陈仓。乃拜皇甫嵩、董卓，各率二万人拒之。卓欲速进赴陈仓，嵩不听。卓曰：“智者不待时，勇者不留决。速战则城全，不救则城灭。全灭之势，在于此也。”嵩曰：“不然。百战百胜，不如不战而屈人之兵。是以先为不可胜，以待敌之可胜。不可胜在此，可胜在彼。〈范蠡曰：“时不至，不可强生；事不究，不可强成。”此之谓也。〉彼守不足，我攻有馀。有馀者，动于九天之上；不足者，陷于九地之下。今陈仓虽小，城守固备，非九地之陷也；王国虽强，而攻我之所不救，非九天之势也。夫势非九天，攻者受害；陷非九地，守者不拔。国今已陷受害之地，而陈仓保不拔之城。我可不烦兵动众，而取全胜之功，将何救焉？”遂不听。王国围陈仓，自冬迄春八十馀日，城坚守固，竟不能拔。贼众疲弊，果自解去。

嵩进兵击之，卓曰：“不可。兵法：‘穷寇勿迫，归众勿追。’今吾追国，是迫归众、追穷寇也。困兽犹斗，蜂虿有毒，况大众乎？”嵩曰：“不然。吾前不击，避其锐也〈实而备之，强而避之，锐卒勿攻。兵之机也。〉今而击之，待其衰也。所击疲师，非归师也；国众且走，莫有斗志。以整击乱，非穷寇也。”遂独进兵击之，使卓为后拒。连战，大破。国走而死。卓大惭恨。〈孙子曰：“怒而挠之。”言待其衰也。又曰：“卑而骄之。”言敌怒而进兵，则当外示屈弱，以高其志，待其归，随而击之。又曰：“引而劳之。”言因其进退以观其变，然后攻其不备，出其不意。此兵家之胜，不可传也。〉

青州黄巾众百馀万入东平，刘岱欲击之。鲍永谏曰：“今贼众百万，百姓皆震恐，士卒无斗志，不可敌也。观贼众，群辈相随，军无辎重，唯以抄掠为资。今若畜士众之力，先为固守，彼欲战不得，攻则不能，其势必离散。然后选精锐，据其要害，击之，可破也。”岱不从，果为贼所败。

晋代王开攻燕邺城，慕容德拒战，代师败绩，德又欲攻之，别驾韩谭进曰：“昔汉高祖云：‘吾宁斗智，不能斗力。’是以古人先胜庙堂，然后攻战。今代不可击者四，燕不宜动者三：代悬军远入，利在野战，一不可击也；深适近畿，顿兵死地，二不可击也；前锋既败，后军方固，三不可击也；彼众我寡，四不可击也。官军自战其地，一不宜动；动而不胜，众心难固，二不宜动；城池未修，敌来无备，三不宜动。此皆兵机也。深沟高垒，以逸待劳。彼千里馈粮，野无所掠，久则三军靡费，攻则众旅多弊，师老衅生，详而图之，可以捷也。”德曰：“韩别驾之言，良、平之策也。”〈孙子曰：“以远待近，以逸待劳，以饱待饥，此治力者。”〉此先胜而后战者也。

## 围师五九
孙子曰：“围师必阙。”何以明之？

黄巾贼韩忠据宛，朱隽、张超围之。结垒起土山以临城，因鸣鼓攻其西南，贼悉众赴之，乃掩其东北，乘城而入。忠退保小城，乞降，诸将欲听之。隽曰：“兵有形同而势异者。昔秦项之际，民无定主，故赏附以劝来耳。今海内一统，唯黄巾造寇，纳降无以劝善，讨之足以惩恶。今若受之，更开逆意。贼利则进战，钝则乞降，纵敌长寇，非良计也。”因急攻之，不克。隽登土山，顾谓张超曰：“吾知之矣。贼今外围周固，连营逼急，乞降不受，欲出不得，所以死战也。万人一心，犹不可当，况十万乎？其害甚矣！不如撤围，并兵入城，忠见解围，势必自出，出则意散，易破之道也。”既而解围，忠果出战，遂破忠等。

魏太祖围壶关，下令曰：“城拔皆坑之。”连月不下，曹仁言于太祖曰：“围城必示之门，所以开其生路也。今公许之必死，将人人自为守，且城固而粮多，攻之则士卒伤，守则引日持久，今顿兵坚城之下，以攻必死之虏，非良计也。”太祖从之，城降。

〈凡降人之气，如人十十五五，皆叉手低头。又云：相向或有气上黄下白，名曰善气。所临之军，欲求和退。凡城中有白气如旗者，不可拔。或有黄云临城，有大喜庆。或有青色如牛头触人者，城不可屠。或城中气出东方，其色黄，此天钺也，不可伐，伐者死。或城上气如火烟，主人欲出战，其气无极者，不可攻。或有气如杵形，从城中向外者，内兵欲突出，主人胜，不可攻。或城上有云分为两彗状者，攻不可得。或有蒙气绕城不入者，外兵不得入。凡攻城有诸气从城中出入吾军上者，敌气也。凡攻城围邑，过旬不雷雨者，城有辅，疾去之，勿攻也。此皆胜气也。凡攻城围邑，赤气在城上，黄气四面绕之，城中有大将死，城降。或城上有赤气如飞鸟，急攻之，可破。或有气出入者，人欲逃。或有气如灰，气出而覆其军上者，士多病，城屠。或城上无云气，士卒散。或城营上有赤气如众人头，下多死丧流血。攻城有白气绕城而入者，急攻可得。若有屈虹从城外入城者，三日内城屠。此皆败气也。〉

此围师之道也。

## 变通六十
孙子曰：“善动敌者，形之，敌必从之。”何以明之？

魏与赵攻韩，齐田忌为将而救之，直走大梁。魏将庞涓去韩而归，齐军已过而西矣。孙膑谓田忌说：“彼三晋之兵，素悍勇而轻齐，齐号为怯。善用兵者，因其势而利导之。兵法曰：‘百里而趋利者，蹶上将军。’使齐军入魏地为十万灶，明日为五万灶，明日为二万灶。”涓喜曰：“吾固知齐卒怯也。入吾地三日，士卒亡已过半。”乃弃其步兵，与轻锐倍日并行逐之。膑度其暮至马陵，道狭而多险，可伏兵。乃斫大树白书之曰：“庞涓死此树下。”令善射者万弩夹道而伏，期曰：“见火举而发。”涓夜至斫木下，见白书，乃钻火烛之，读书。齐军万弩俱发，魏军大乱，涓乃自刭，曰：“果成竖子之名也。”

虞诩为武都郡，羌率众遮诩于陈仓崤谷，诩令吏士各作两灶，日增倍之，羌不敢逼。或问曰：“孙子减灶而君增之。兵法：‘日行三十里，以戒不虞。’今且行二百里，何也？”诩曰：“虏众既多，吾徐行则易为所及，疾行则彼不测之。且虏见吾灶多，谓群兵来至。孙子见弱，吾示强，势不同也。”〈昔王浚在蜀，作船欲伐吴，预流柿江中以威之。及至唐将李靖欲伐荆州，袭萧铣，乃投柿于江中，使萧铣见之，靖寻以兵随柿而下，萧铣不备，遂虏之，平荆州。夫兵法变通，不可执一，诸君得之矣。〉

故曰：料敌在心，察机在目，因形而作胜于众，善之善者矣。此变通之理也。

## 利害六一
孙子曰：“陷之死地而后生，投之亡地而后存。”又曰：“杂于利而务可伸，杂于害而患可解。”何以明之？

汉将韩信攻赵，赵盛兵井陉口。信乃引兵未至井陉口三十里，止舍。夜半传发，选轻骑二千人，持一赤帜，从间道萆山〈音蔽〉而望见赵军。诫之曰：“赵见我走，必空壁逐我，若疾入赵壁，拔赵帜，立汉赤帜。”令其裨将传餐，曰：“今日破赵会食。”诸将皆莫信，佯应曰：“诺。”信谓军吏曰：“赵已先据便地为壁，且彼未见我大将旗鼓，未肯击前行，恐吾至阻险而还。”信乃使万人行出，倍水阵。赵军望见，大笑之。〈太公曰：“智与众同，非人师也；伎与众同，非国士也。动莫神于不意，胜莫大于不识。”使赵军识韩信之势，安得败哉？故笑之而败也。〉

平旦，信建大将之旗鼓，鼓行出井陉口。赵开壁击之，大战良久。于是信与张耳弃旗鼓，走水上。水上军开壁入之，复疾战。赵空壁争汉旗鼓，逐韩信、张耳。韩信、张耳已入水上军。军皆殊死战，不可败。信所出奇兵二千骑，共候赵空壁逐利，则驰入赵壁，皆拔赵帜，立汉赤帜两千。赵军不得信等，欲还归壁，壁皆汉赤帜，而大惊〈太公曰：“夫两阵之间，出俾阵矣。纵卒乱行者，所以为变。”此之谓矣。〉，以为汉皆已得赵主将矣，遂乱，遁走，赵将虽击斩之，不能禁也〈孙子曰：“以治待乱，以静待哗，此治心者。”夫众心已乱，虽有良将，亦不能为之计矣。〉于是汉兵夹击，大破之，斩成安君泜水上，擒赵王歇。

诸将效首虏，毕贺，因问信曰：“兵法：‘右背山陵，前左水泽。’今者将军令臣等反背水阵，曰：‘破赵会食。’臣等不服。然竟以胜，此何术也？”信曰：“此在兵法中，顾诸君不察耳。兵法不曰：‘陷之死地而后生，置之亡地而后存’〈夫处死地者，谓力均势敌，以死地取胜可也。若以至弱当至强，投弱兵于死地，自贻陷矣。故孙膑曰：“兵恐，不可救。”又《经》曰：“大众陷于害，然后能为胜败。”是知死地之机，必用大众矣。〉？且信非得素抚循士大夫也，所谓‘驱市人而战’，其势非置之死地，使人人自为战，今与之生地，皆走，宁尚可得而用之乎？”诸将曰：“善。非所及也。”

〈孙子曰：“兵甚陷则不惧，不得已则斗。”是故，其兵不修而戒，不求而得，不约而亲，不令而信。投之无往者，诸将之勇也。此之谓矣。〉

魏太祖征张绣，一朝引军退，绣自追之。贾诩曰：“不可追也。”绣不从，果败而还。诩谓绣曰：“促更追之，战必胜。”绣收散卒，赴追太祖，战果胜。还，问诩曰：“绣以精兵追退军，而公曰必败；退以败卒击胜兵，而公曰必克。皆如公之言，何其反而皆验也。”诩曰：“此易知耳。军势百途，事不一也。将军虽善用兵，非曹公敌也。魏军新退，曹公必自断其后，追兵虽精，将既不敌，彼士亦锐，故知必败。曹公攻将军无失策，力未尽而还，必国内有故也。既破将军，必轻军速进，留诸将断后，诸将虽勇，亦非将军敌也。故虽用败兵而胜也。”绣乃服其能。

此利害之变，故曰：“陷之死地而后生，杂于害而患可解。”此之谓也。

## 奇兵六二
太公曰：“不能分移，不可语奇。”孙子曰：“兵以正合，事以奇胜。”何以明之？

魏王豹反汉，汉王以韩信为左丞相击魏。魏王盛兵蒲阪，塞临晋。信乃益为疑兵，陈船欲渡临晋，而伏兵从夏阳以木罂渡军，袭安邑〈孙子曰：“近而示之远，远而示之近。”此之谓也〉。魏王豹惊，引兵迎信，信遂虏豹，定魏为河东郡。

是知奇正者，兵之要也。《经》曰：“战胜不过奇正。奇正之变，不可胜穷，如环之无端，孰能穷之？”此之谓也。

## 掩发六三
孙子曰：“善战者，其势险，其节短。”“以利动之，以卒待之。”又曰：“善动敌者，形之，敌必从。”何以明其然耶？

燕平齐，围即墨城。即墨城中推田单为将以拒燕。田单欲激怒其卒，乃宣言曰：“吾唯恐燕将劓所得齐卒，及掘城外坟墓。伤先人，可为寒心。”燕将如其言，即墨人皆涕泣，共欲出战，怒皆十倍。单乃收人金，得千镒，令即墨富豪遗燕将，书曰：“即墨即降，愿不虏吾家族。”燕将大喜，亦懈。乃收牛得千头，束苇于尾，烧其端，凿城数十穴，夜纵牛出。以壮士五千人随其后，牛尾热而奔燕，燕军大惊，所随五千因衔枚击之，燕军大败，杀其将骑劫，复齐七十馀城。

吕蒙西屯陆口，关羽讨樊，留兵备公安、南郡。蒙上疏曰：“关羽讨樊而多留备兵，必恐蒙图其后故也。蒙常有病，乞分众还建邺，以治病为名，羽闻之，必撤备兵，尽赴襄阳。大军浮江，昼夜驰上，袭其空虚，则南郡可取，而羽可擒之。”遂称病笃，权乃露檄召蒙，羽果信之。稍撤兵赴樊，权闻之，遂行。先遣蒙在前，伏其精兵于[舟冓][舟鹿]中，使白衣摇橹，作商贾服，昼夜兼行，至羽所置江边屯候，尽收缚之，是故羽不闻知〈太公曰：“伪称使者，所以绝粮食；谬号令、与敌同服者，所以备走北也。”由此言之，衣服、号令之中，不可不审也。〉遂到南郡，士仁、糜芳皆降。蒙入据城，尽得羽将士家属，皆抚慰，约令军中不得干历人家，道不拾遗〈昔秦伯见袭郑之利，不顾崤函之败；吴王矜伐齐之功，而忘姑苏之祸。故曰：“不能尽知用兵之害者，则不能尽知用兵之利。”此之谓矣。《经》曰：“役诸侯则以业。”语曰：“因其强而强之，敌乃可折。”关羽讨樊，虽不被人计，亦自役自强者也。〉

羽还，在道路，数使人与蒙相闻，蒙厚遇其使，使周旋城中，家家致问，或手书示信。羽使人还，私相参讯，咸知家门无恙，相待过于平时，故羽士卒无斗心。权至获羽，遂定荆州。

此掩发之变。故曰：“始如处女，敌人开户；后如脱兔，敌不及距。”此之谓矣。

## 还师六四
孙子曰：“兴师百万，日费千金。”王子曰：“四人用虚，国家无储。”故曰：“运粮百里，无一年之食；二百里，无二年之食；三百里，无三年之食。是谓虚国。国虚则人贫，人贫则上下不相亲。上无以树其恩，下无以活其身，则离叛之心生。此为战胜而自败。”

故虽破敌于外，立功于内，然而战胜者，以丧礼处之。将军缟素，请罪于君。君曰：“兵之所加，无道国也。擒敌致胜，将无咎殃。”乃尊其官，以夺其势。故曰：“高鸟死，良弓藏；敌国灭，谋臣亡。”亡者非丧其身，谓沉之于渊。沉之于渊者，谓夺其威、废其权。封之于朝，极人臣之位，以显其功；中州善国，以富其心。仁者之众，可合而不可离；威权可乐，而难卒移。

是故，还军罢师，存亡之阶〈尉陀、章邯是也。〉故弱之以位，夺之以国。故霸者之佐，其论驳也〈驳，不纯道也。〉人主深晓此道，则能御臣将〈汉祖袭夺齐军之类〉；人臣深晓此道，则能全功保首〈张良学辟谷，弃人间事之类。〉此还师之术也。

论曰：奇正之机，五间之要，天地之变，水火之道，如声不过五声，五声之变，不可胜听；色不过五色，五色之变，不可胜观。因机而用权矣，不可执一也。故略举其体之要〈此皆诸兵书中语也〉。


